---
title: Gaštanová torta
layout: recipe
time: 
servings: 
source: http://angiebakes.com/2016/05/11/gastanova-torta/
image: ./image.jpg
---

## Ingredients

### Na korpusy
* 3 x 2 vajíčka
* 3 x 2 lyžice SweetFamily kryštálového cukru
* 3 x 3 lyžice polohrubej múky

### Na krém
* 400 g gaštanového pyré
* 200 g mascarpone
* 150 ml smotany na šľahanie
* 2 lyžice SweetFamily práškového cukru
* 1 a pol lyžice rumu (alebo trocha rumovej arómy)
* nastrúhaná kôra z 1 pomaranča
* ľubovoľný džem

### Na čoko polevu
* 100 g horkej čokolády
* 80 ml smotany na šľahanie

## Instructions
Najprv si upečieme piškótové korpusy. Keď ich chcem mať takéto pekné, tak každý pečiem radšej zvlášť. Síce to zaberie čas, ale výsledok je pekný a nemusím ich rezať potom. 2 vajíčka si rozdelíme, bielka vyšľaháme do tuha s postupným pridaním 2 lyžíc cukru a keď už je pena tuhá, pridáme aj žĺtka po jednom. Do tejto hmoty primiešame lopatkou 3 lyžice múky, opatrne premiešame a cesto nalejeme do 18 cm tortovej formy vystlanej papierom na pečenie. Dáme piecť pri 180°C na cca 25-30 minút. Po upečení vyberieme, necháme trocha vychladnúť, odstránime formu a korpus uložíme na papier na pečenie chladnúť. Formu umyjeme, vystelieme papierom a rovnakým spôsobom pripravíme aj zvyšné dva korpusy. Kým sa pečú, pripravíme si krém. Smotanu vyšľaháme dotuha. V druhej mise zmiešame mascarpone s rozmrveným gaštanovým pyré, pridáme práškový cukor, pomarančovú kôru, rum, prešľaháme. Nakoniec pridáme aj tuhú smotanu a premiešame spolu. Uložíme zatiaľ do chladničky. Keď už sú korpusy vychladnuté, uložíme jeden na podnos. Natrieme ho džemom. Do sáčku na zdobenie som si dala okrúhlu špičku a naniesla do neho asi 4 lyžice krému. S tým ozdobíme okraje korpusu. Ďalšie 3 lyžice krému nanesieme do stredu korpusu a rovnomerne rozotrieme. Prikryjeme druhým korpusom, opäť natrieme džemom, okraje ozdobíme s krémom zo sáčku a do stredu dáme 3 lyžice krému a rozotrieme. Prikryjeme posledným korpusom a naň natrieme tiež džem a tenkú vrstvu krému – už neozdobujeme okraje. Uložíme tortu do chladničky. Na čoko polevu si do malej misky nalámeme čokoládu, smotanu necháme zohriať a keď už je horúca ale ešte nevrie odstavíme z ohňa a nalejeme ju na čokoládu. Metličkou miešame, až kým poleva nie je hladká. Necháme trocha vychladnúť a potom nalejeme na vrch torty. Ja som ju ešte ozdobila nastrúhanou čokoládou.<br/>